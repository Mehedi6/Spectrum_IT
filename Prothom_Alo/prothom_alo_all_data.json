[
    {
        "url": "https://www.prothomalo.com/bangladesh/district/4116ezyusc",
        "title": "পরীক্ষায় প্রক্সি দেওয়ার ঘটনায় গাইবান্ধার ডিসির কাছে ধরা পড়লেন ২২ জন",
        "image_urls": "https://images.prothomalo.com/prothomalo-bangla%2F2024-10-27%2Fmx1teans%2FDH059920241027GAIBANDHA-PROXY-EXAM-CAN-ATOK-PIC-2.jpg?rect=0%2C0%2C1076%2C717&auto=format%2Ccompress&fmt=webp&format=webp&w=576&dpr=1.0",
        "content": "গাইবান্ধার জেলা প্রশাসকের (ডিসি) কার্যালয়ে অফিস সহায়ক পদের পরীক্ষায় প্রক্সি দেওয়ার ঘটনায় ২২ জনকে পুলিশে দিয়েছেন ডিসি চৌধুরী মোয়াজ্জম আহমদ।\nজেলা প্রশাসকের কার্যালয় সূত্রে জানা যায়, গত শুক্রবার ৫৫টি শূন্য পদের বিপরীতে ৭ হাজার ১৮৬ জন চাকরিপ্রার্থী পরীক্ষা দেন। এর মধ্যে লিখিত পরীক্ষায় ২২৬ জন উত্তীর্ণ হন। পরের দিন গতকাল শনিবার বেলা দুইটা থেকে জেলা প্রশাসকের কক্ষে মৌখিক পরীক্ষা শুরু হয়। লিখিত পরীক্ষায় প্রাপ্ত নম্বরের সঙ্গে অনেকের মৌখিক পরীক্ষার দক্ষতার মিল পাওয়া যাচ্ছিল না। লিখিত পরীক্ষায় ভালো নম্বর পাওয়া প্রার্থীদের অনেকে মৌখিক পরীক্ষায় সাধারণ সব প্রশ্নের ভুলভাল উত্তর দিচ্ছিলেন। এতে ডিসির সন্দেহ হয়। তিনি গত শুক্রবারের প্রশ্নপত্রে আবার সামনাসামনি কয়েকজনের লিখিত পরীক্ষা নেন। এতে যাঁরা ভালো নম্বর পেয়েছিলেন, তাঁরা ৫–৬ নম্বর করে পান। পরে জিজ্ঞাসাবাদে মৌখিক পরীক্ষা কমিটির সামনে তাঁরা স্বীকার করেন, তাঁদের হয়ে লিখিত পরীক্ষায় অন্যরা প্রক্সি দিয়েছেন।\nজেলা প্রশাসক চৌধুরী মোয়াজ্জম আহমদ বলেন, প্রাথমিকভাবে প্রক্সির বিষয়টি প্রমাণিত হওয়ায় ২২ জনকে আইনশৃঙ্খলা রক্ষাকারী বাহিনীর কাছে সোপর্দ করা হয়েছে। নিয়োগ পরীক্ষায় জালিয়াতির পেছনে হয়তো বড় সিন্ডিকেট যুক্ত আছে। তদন্ত করে ঘটনা সম্পর্কে জানা যাবে।\nএই ২২ জনের বিরুদ্ধে জেলা প্রশাসনের রাজস্ব শাখার প্রধান অফিস সহকারী নুরুল ইসলাম বাদী হয়ে নিয়মিত মামলা করেছেন। মামলায় ২৫ থেকে ৩০ জনকে অজ্ঞাতনামা আসামি দেখানো হয়।\nগাইবান্ধা সদর থানার ভারপ্রাপ্ত কর্মকর্তা (ওসি) শাহিনুর ইসলাম বলেন, আসামি অনেক। তাঁদের নাম–ঠিকানা যাচাই–বাছাই করে দেখা হচ্ছে। কোন ধারায় মামলা হবে, সেটি এখনো ঠিক হয়নি। আজ আদালতের মাধ্যমে আসামিদের কারাগারে পাঠানো হবে।",
        "author": "প্রতিনিধি\nগাইবান্ধা",
        "meta_description": "গত শুক্রবার ৫৫টি শূন্য পদের বিপরীতে ৭ হাজার ১৮৬ জন চাকরিপ্রার্থী পরীক্ষা দেন। লিখিত পরীক্ষায় ২২৬ জন উত্তীর্ণ হন।",
        "keywords": [
            "পরীক্ষা",
            "আটক",
            "মামলা",
            "জেলা প্রশাসক",
            "গাইবান্ধা",
            "রংপুর বিভাগ"
        ],
        "news_subcategory": "district",
        "news_type": "national",
        "media_type": "newspaper",
        "published_date": "2024-10-27T17:02:00",
        "updated_date": "2024-10-27T17:02:00",
        "source": "প্রথম আলো",
        "last_scraped": "2024-10-27T17:26:37.546524"
    },
    {
        "url": "https://www.prothomalo.com/world/south-america/2ldqhfkjt6",
        "title": "সৈকতে পর্যটকদের ফুটভলি শেখায় কুকুর",
        "image_urls": "https://images.prothomalo.com/prothomalo-bangla%2F2024-09-11%2Fm13h0wpk%2FUntitled-3.jpg?rect=0%2C0%2C1788%2C1192&auto=format%2Ccompress&fmt=webp&format=webp&w=576&dpr=1.0",
        "content": "সপ্তাহান্তে রৌদ্রোজ্জ্বল দিনে ব্রাজিলের রিও ডি জেনিরোর প্রধান সৈকত পর্যটকদের কোলাহলে মুখর থাকে। তবে সৈকতের একটি স্থানে যেখানে পর্যটকদের খেলাধুলা করতে দেখা যায়, ভিড় লেগে থাকে প্রায় সময়। তাঁদের অনেকেই মুঠোফোনে এক ‘খেলোয়াড়ের’ নৈপুণ্যের ভিডিও ধারণে ব্যস্ত থাকেন। কেননা, তাঁরা আগে কখনো এমন দৃশ্যের সাক্ষী হননি, কিংবা এমন দৃশ্য দেখার কল্পনাও করেননি।\nসৈকতের ওই জায়গায় যে খেলা হয়, তা হলো ফুটভলি (ফুটবল ও বিচ ভলিবলের মিশেলে একটি খেলা)। আর যে ‘খেলোয়াড়’কে ঘিরে লোকজনের কৌতূহল, সেটি তিন বছরের বর্ডার কোলি জাতের কুকুর, নাম ফ্লোকি।\nপথচারীরাও অবাক হয়ে ফ্লোকির খেলা দেখেন। কারণ, এতটা সহজে সে খেলে, এমনকি মানুষের পক্ষেও ওই খেলার ওপর এতটা নিয়ন্ত্রণ রাখতে কষ্ট করতে হয়।\nফুটভলিতে দুই দলের মাঝখানে থাকা জাল কিছুটা নিচু থাকে এবং ফুটবলের মতো খেলোয়াড়দের হাত ও বাহু দিয়ে বল স্পর্শ করা নিষেধ। ফ্লোকি বালুর ওপর লাফিয়ে লাফিয়ে মুখ দিয়ে বল চালে। ব্রাজিলে ইন্টারনেটে কুকুরটি রীতিমতো তারকা বনে গেছে। সামাজিক যোগাযোগমাধ্যম ইনস্টাগ্রাম ও টিকটকে এর কয়েক লাখ অনুসারী রয়েছে।\nফ্লোকির মালিক গুস্তাভো রদ্রিগুয়েজ একজন ফুটভলি প্রশিক্ষক। রদ্রিগুয়েজের অবশ্য ফ্লোকিকে কেনার পরিকল্পনা ছিল না; বরং তিনি একটি আমেরিকান বুলি (এক প্রজাতির কুকুর) কিনতে চেয়েছিলেন। ঘটনাচক্রে ফ্লোকি রদ্রিগুয়েজের জীবনে চলে আসে। প্রাণীটি দ্রুত প্রতিভা দেখাতেও শুরু করে। মাত্র দুই মাস বয়সে সেটি জন্মদিনের বেলুন ধরতে লাফ দেওয়া শুরু করে।\nরদ্রিগুয়েজ ফ্লোকিকে ‘আলটিহা’ শেখানো শুরু করেন। এ খেলায় একদল খেলোয়াড় গোল হয়ে দাঁড়িয়ে একটি ফুটবল যত বেশি সম্ভব বাতাসে লোফালুফি করেন। ২০২৩ সালে ফ্লোকি আরও জটিল ও প্রতিযোগিতামূলক খেলা ফুটভলি খেলতে শুরু করে। ব্রাজিলের কয়েকজন তারকা ফুটবলার অবসরে যাওয়ার পর শখের বশে এ খেলা খেলেন, যেমন: রোনালদিনহো, রোমারিও।\n২৬ বছরের তরুণ রদ্রিগুয়েজ বলেন, এটি (কুকুরটি) এমনভাবে খেলে, অনেক পেশাদার খেলোয়াড়ও এমনটা পারেন না। মাঝেমধ্যে বল কোর্টের এক দিক থেকে অন্য দিকে চলে যায়। সে পেছনে ঘুরে সেদিকে যায় না; বরং বলের দিকে ঘুরে সব সময় সোজা সেটিতে আঘাত করে।\nসাও পাওলো থেকে রিও ডি জেনিরোর ওই সমুদ্রসৈকতে এসেছেন ২১ বছরের তরুণী লুইজা চিওলি। তিনি টিকটকের মাধ্যমে ফ্লোকি সম্পর্কে আগে থেকেই জানতেন। তবে পানীয়ের পেয়ালা হাতে এতটা কাছাকাছি থেকে ফ্লোকির খেলা দেখতে পাবেন, তেমনটা আশা করেননি বলে জানান তিনি।",
        "author": "এপি",
        "meta_description": "যে ‘খেলোয়াড়’কে ঘিরে লোকজনের কৌতূহল, সেটি তিন বছরের বর্ডার কোলি জাতের কুকুর, নাম ফ্লোকি।",
        "keywords": [
            "বিচিত্র",
            "কুকুর",
            "বিচিত্র খবর",
            "আন্তর্জাতিক",
            "সমুদ্র সৈকত",
            "পর্যটক",
            "ব্রাজিল",
            "পর্যটন"
        ],
        "news_subcategory": "south-america",
        "news_type": "international",
        "media_type": "newspaper",
        "published_date": "2024-09-12T13:46:00",
        "updated_date": "2024-09-12T13:46:00",
        "source": "প্রথম আলো",
        "last_scraped": "2024-10-27T17:26:49.009520"
    },
    {
        "url": "https://www.prothomalo.com/business/উদ্যোক্তা/v1s2uf7hn4",
        "title": "সৌন্দর্যসেবাকে দেশজুড়ে ছড়িয়ে দিচ্ছেন আফরোজা",
        "image_urls": "https://images.prothomalo.com/prothomalo-bangla%2F2024-10-07%2Ffzkiiy4x%2FZKS3425.jpg?rect=0%2C0%2C1254%2C836&auto=format%2Ccompress&fmt=webp&format=webp&w=576&dpr=1.0",
        "content": "নাগরিক জীবনে সৌন্দর্যচর্চা কিংবা সাজগোজের জন্য বর্তমানে সৌন্দর্যসেবাকেন্দ্র বা বিউটি পারলার বেশ জনপ্রিয়। সারা দেশে ছড়িয়ে-ছিটিয়ে থাকা প্রায় সাড়ে তিন লাখ বিউটি পারলারে বিপুলসংখ্যক নারীর কর্মসংস্থান হয়েছে। এসব বিউটি পারলারের জন্য দক্ষ নারী কর্মী গড়ে তোলায় অবদান রেখেছেন নাটোরের আফরোজা পারভীন।\nবিউটি ও গ্রুমিং বিশেষজ্ঞ আফরোজা পারভীন ২০০৯ সালে নিজের প্রথম বিউটি স্যালন রেড বিউটি স্টুডিও অ্যান্ড সেলুন প্রতিষ্ঠা করেন। এর আগে দুই বছর তিনি এককভাবে বিভিন্ন ব্যক্তি ও প্রতিষ্ঠানের জন্য কাজ করেছেন। ২০১৭ সালে তিনি আদিত্য সোমের সঙ্গে প্রতিষ্ঠা করেন বিউটি প্রশিক্ষণকেন্দ্র উজ্জ্বলা। এ প্রতিষ্ঠান এখন পর্যন্ত ১১ হাজারের বেশি নারীকে সৌন্দর্যসেবা-বিষয়ক প্রশিক্ষণ দিয়ে স্বাবলম্বী করেছে।\nএখানেই থেমে যাননি আফরোজা পারভীন; দেশীয় উপাদানের মাধ্যমে নানা সৌন্দর্যপণ্য তৈরি করতে ‘উজ্জ্বলা কেয়ার’ ব্র্যান্ড প্রতিষ্ঠা করেছেন। এটির কারখানা গড়ে তুলেছেন নাটোরে। ডিজিটাল প্ল্যাটফর্মের মাধ্যমেও এসব পণ্যের বাজারজাত করছেন তিনি।\nশুরুর গল্প\nআফরোজা পারভীনের জন্ম নাটোরে, নানাবাড়িতে। বাবা রফিকউদ্দিন ব্যবসায়ী, মা ফাতেমা বেগম গৃহিণী। দুই ভাই-বোনের মধ্যে বড় আফরোজা ছোটবেলায় ঢাকায় চলে আসেন। বাড্ডা হাইস্কুল থেকে মাধ্যমিক ও তেজগাঁও কলেজ থেকে উচ্চমাধ্যমিক পাস করেন। তারপর তিতুমীর কলেজ থেকে হিসাববিজ্ঞানে স্নাতক ও স্নাতকোত্তর করেন। এরপর মাল্টিমিডিয়ার ওপর ২০০৪ সালে অ্যাডভান্স ডিপ্লোমাও করেন। এরপর ভারতের বেঙ্গালুরুর এমএসি ইনস্টিটিউট থেকে মেকআপের ওপর ডিপ্লোমা করেছেন। ইন্টারন্যাশনাল মেকআপ আর্টিস্ট হিসেবে ২০১৭ সালে থাইল্যান্ডের এসএমএ বিউটি একাডেমি থেকেও গ্র্যাজুয়েশন করেন তিনি।\nশৈশব থেকেই নিজের মতো করে কিছু একটা করতে চাইতেন আফরোজা পারভীন। বিয়ে, গায়েহলুদ ও জন্মদিনের মতো আয়োজনে ছোট আকারের কাজ দিয়ে শুরু করেন। ২০০৭-০৮ সালে এককভাবে বিভিন্ন ব্যক্তি ও প্রতিষ্ঠানের জন্য কাজ করেছেন। গুণগত কাজ ও সেবা দিয়ে দ্রুতই পরিচিতি পেতে শুরু করেন। তবে একটা সময় আফরোজা পারভীন উপলব্ধি করেন, শুধু স্বাধীনভাবে কাজ করে বেশি উন্নতি সম্ভব নয়। গ্রাহকদের চাহিদাও তখন পরিবর্তিত হচ্ছে। প্রতিষ্ঠান গড়ে তুলতে না পারলে ব্যস্ততার ভিড়ে হারিয়ে যাওয়ার শঙ্কা আছে।\nএমন চিন্তাভাবনা থেকেই রেড বিউটি স্টুডিও অ্যান্ড সেলুন প্রতিষ্ঠার পরিকল্পনা শুরু করেন আফরোজা পারভীন। ২০০৯ সালে একটি ভাড়া বাড়িতে প্রতিষ্ঠানটির যাত্রা শুরু হয়। কিছুদিন পর আফরোজা পারভীনের প্রতিষ্ঠানটি নিয়মিতভাবে বিভিন্ন ধরনের কর্মশালা আয়োজন শুরু করে, যেখানে নারীরা মেকআপ, স্কিন কেয়ার, হেয়ার স্টাইলিং ইত্যাদি বিষয়ে প্রশিক্ষণ নিতে পারেন। এ উদ্যোগ নারীদের দক্ষতা উন্নয়ন এবং তাঁদের মধ্যে সৃষ্টিশীলতা বিকাশে সহায়তা করে।\nনতুন উদ্যোগ\nসৌন্দর্যসেবার প্রশিক্ষণকে প্রাতিষ্ঠানিক রূপ দিতে আফরোজা পারভীন গড়ে তোলেন উজ্জ্বলা লিমিটেড। তাঁর এ উদ্যোগের সঙ্গে আছেন আদিত্য সোম। প্রশিক্ষণের মাধ্যমে প্রান্তিক নারীদের পেশাদার ও দক্ষ সৌন্দর্যসেবাকমী৴ হিসেবে গড়ে তোলার চেষ্টা করছে প্রতিষ্ঠানটি।\nআফরোজা পারভীন বলেন, উজ্জ্বলা আসলে একটি সামাজিক উদ্যোগ। এটি বিউটি ও গ্রুমিং সেক্টরে শুধু নারী নন, পুরুষদেরও সমানতালে প্রশিক্ষণ দিচ্ছে। রূপচর্চানির্ভর উদ্যোক্তা তৈরিতে সহযোগিতা করছে। উজ্জ্বলা এখন পর্যন্ত ১১ হাজারের বেশি নারীকে বিউটি প্রশিক্ষণ দিয়ে স্বাবলম্বী করেছে বলে জানান আফরোজা পারভীন। তিনি বলেন, ‘আমি নারীর পাশে শক্তি হয়ে দাঁড়াতে চাই। একজন নারীর অর্থনৈতিকভাবে স্বাবলম্বী হওয়াটা খুব জরুরি। এখানে শক্ত হয়ে দাঁড়াতে পারলে মানসিক স্বাধীনতাও আসবে।’\nশুধু সৌন্দর্য ও রূপচর্চার জন্য কাজ করছেন না আফরোজা পারভীন; একই সঙ্গে দেশীয় উপাদানের মাধ্যমে সৌন্দর্যপণ্য তৈরি করছেন। উজ্জ্বলা কেয়ার ব্র্যান্ডের নামে বাজারজাত হচ্ছে সেসব পণ্য। এর জন্য নাটোরে কারখানা স্থাপন করেছেন আফরোজা। ডিজিটাল প্ল্যাটফর্মের মাধ্যমেও এসব পণ্যের বাজারজাত করছেন। উজ্জ্বলা কেয়ারের যাত্রা শুরু হয় ২০১৬ সালে। উজ্জ্বলা কেয়ারের মাধ্যমে উজ্জ্বলা কেয়ার অ্যান্টি হেয়ারফল হারবাল হেয়ার অয়েল, স্কিন লাইটেনিং বডি অয়েল, হারবাল শ্যাম্পুসহ বিভিন্ন রুপচর্চার পণ্য তৈরি করা হচ্ছে।\nআফরোজা পারভীন বাংলাদেশ সরকারের অর্থ মন্ত্রণালয়ের বিভিন্ন প্রকল্প, এসএমই ফাউন্ডেশন, জয়িতা ফাউন্ডেশনসহ বিভিন্ন সংস্থার মাধ্যমে নারীদের রূপচর্চা বিষয়ে প্রশিক্ষণ দিচ্ছেন। দেশ-বিদেশের উন্নয়ন সংস্থার প্রশিক্ষক হিসেবেও কাজ করছেন।\nসম্মাননা\nআফরোজা পারভীন অনুপ্রেরণামূলক পরিবর্তনের জন্য এমজিএইচ গ্রুপ এবং কর্মক্ষেত্রে সফল নারী হিসেবে বেসিসের কাছ থেকে সম্মাননা পেয়েছেন।",
        "author": "লেখা:\nমোহায়মেনুল ইসলাম",
        "meta_description": "নাগরিক জীবনে সৌন্দর্যচর্চা কিংবা সাজগোজের জন্য বর্তমানে সৌন্দর্যসেবাকেন্দ্র বা বিউটি পারলার বেশ জনপ্রিয়।",
        "keywords": [
            "উদ্যোক্তা",
            "প্রশিক্ষণ",
            "নারী উদ্যোক্তা",
            "প্র বাণিজ্য"
        ],
        "news_subcategory": "উদ্যোক্তা",
        "news_type": "economics",
        "media_type": "newspaper",
        "published_date": null,
        "updated_date": "2024-10-07T14:07:00",
        "source": "প্রথম আলো",
        "last_scraped": "2024-10-27T17:27:02.496520"
    }
]