[
    {
        "url": "https://bonikbarta.com/lifestyle/rjvvYQ6129n0Tvpl/",
        "title": "১৮ কোটি টাকায় নতুন করে সাজছে মহামায়া ইকো পার্ক",
        "image_urls": "https://static.bonikbarta.com/original_images/news_315014_1.jpg",
        "content": "\nমিরসরাইয়ের মহামায়া সেচ প্রকল্পকে আধুনিকায়ন করা হচ্ছে। এরই মধ্যে আধুনিকায়নের কাজ শুরু করেছে বন বিভাগ। পর্যটক আকর্ষণে নির্মাণ করা হচ্ছে তথ্য সেবাকেন্দ্র, টয়লেট, গাড়ি পার্কিংসহ বিভিন্ন উন্নয়ন। ২০২৩ সালের ডিসেম্বরে প্রকল্পের কাজ শেষ হওয়ার কথা রয়েছে।\nচট্টগ্রাম উত্তর বন বিভাগ সূত্রে জানা গিয়েছে, মহামায়া ও খৈয়াছড়া ঝরনাকে পর্যটনমুখী করতে ২০১৭ সালে প্রায় ৫০ কোটি টাকার দুই প্রস্তাব মন্ত্রণালয়ে পাঠানো হয়। কিন্তু পরিবেশ ও বন মন্ত্রণালয় মহামায়া সেচ প্রকল্পের জন্য ১৮ কোটি টাকা বরাদ্দ দেয়। ওই বছর মহামায়া সেচ প্রকল্প আধুনিকায়ন শুরু করে বন বিভাগ। আধুনিকায়নের মধ্যে রয়েছে তথ্য সেবাকেন্দ্র নির্মাণ, তৃতীয় ও চতুর্থ শ্রেণীর কর্মচারীদের জন্য ব্যারাক নির্মাণ, টয়লেট নির্মাণ, গোলছাতা ঘর নির্মাণ, বনায়ন, গাড়ি পার্কিং এরিয়া, ভূমি অধিগ্রহণ, বিদ্যুৎ লাইন সঞ্চালনসহ বিভিন্ন উন্নয়নকাজ।\nজানা গিয়েছে, উপজেলার আটটি ইউনিয়নের কয়েক লাখ মানুষকে পাহাড়ি ঢল থেকে রক্ষা ও শুষ্ক মৌসুমে চাষাবাদ বৃদ্ধির লক্ষ্যে প্রায় ২৫ কোটি টাকা ব্যয়ে মহামায়া সেচ প্রকল্পটি বাস্তবায়ন করা হয়। \n\nসম্প্রতি সরেজমিনে মহামায়া ইকোপার্কে গিয়ে দেখা যায়, প্রায় ১৬৯ হেক্টর বনায়ন করা হয়েছে। দ্রুতগতিতে এগিয়ে যাচ্ছে তথ্য সেবাকেন্দ্র কাম স্টাফ ব্যারাকের কাজ। নির্মাণ করা হচ্ছে একাধিক গোল ছাতা ঘর। তবে পিকনিক স্পটসহ অন্যান্য উন্নয়নকাজ এখনো শুরু হয়নি।\nস্থানীয়রা জানান, ইকোপার্ক হওয়ার ফলে পাহাড় থেকে অনেক জীববৈচিত্র্য হারিয়ে গিয়েছে। আগে এসব পাহাড়ে বানর, হরিণসহ বিভিন্ন প্রজাতির পশু পাখি দেখা গেলেও এখন প্রায় বিলুপ্তির পথে। সরকার নতুন করে বনায়ন করায় বিলুপ্ত প্রাণীগুলোর পুনরায় প্রজনন ঘটতে পারে।\n\nএ বিষয়ে জানতে চাইলে চট্টগ্রাম উত্তর বন বিভাগের করেরহাট ও নারায়ণহাট রেঞ্জের দায়িত্বে থাকা সহকারী বন সংরক্ষক জামিল মোহম্মদ খান জানান, নতুন করে বনায়নের ফলে মহামায়ায় বিলুপ্ত প্রায় বন্যপ্রাণী ও উদ্ভিদের প্রজনন আবারো শুরু হবে। ফলে পর্যটনের পাশাপাশি জীববৈচিত্র্য রক্ষায় গুরুত্বপূর্ণ ভূমিকা রাখবে প্রকল্পটি।",
        "author": "রাজু কুমার দে, মিরসরাই",
        "meta_description": "মিরসরাইয়ের মহামায়া সেচ প্রকল্পকে আধুনিকায়ন করা হচ্ছে। এরই মধ্যে আধুনিকায়নের কাজ শুরু করেছে বন বিভাগ। পর্যটক আকর্ষণে নির্মাণ করা হচ্ছে তথ্য সেবাকেন্দ্র, টয়লেট, গাড়ি পার্কিংসহ বিভিন্ন উন্নয়ন। ২০২৩ সালের ডিসেম্বরে প্রকল্পের কাজ শেষ হওয়ার কথা রয়েছে।",
        "keywords": [],
        "news_subcategory": "general",
        "news_type": "travel",
        "media_type": "newspaper",
        "published_date": "2022-09-27T02:19:00",
        "updated_date": null,
        "source": "দৈনিক বণিক বার্তা",
        "last_scraped": "2024-11-05T10:47:45.346927"
    },
    {
        "url": "https://bonikbarta.com/talkies/4uAdGg1R9OtS4H87/",
        "title": "‘আয়রন মেইডেন’ গায়ক পল ডি’আনো মারা গেছেন",
        "image_urls": "https://static.bonikbarta.com/original_images/ayrn_midn_gyk_pl_dan_mr_gchn.jpg",
        "content": "মারা গেছেন ‘আয়রন মেইডেন’ গায়ক পল ডি’আনো। গায়কের প্রতিনিধিরা সোমবার (২১ অক্টোবর) তার মৃত্যুর বিষয়টি নিশ্চিত করেন। ইংল্যান্ডে নিজের বাড়িতে গায়কের মৃত্যু হয়েছে বলে তারা জানান।\nফক্স নিউজের প্রতিবেদন অনুসারে, ডি’আনোর পরিবারের পক্ষ থেকে বিবৃতিতে জানানো হয়েছে, পল বিশ্বজুড়ে তার ভক্তদের বিনোদন দিয়েছেন, ২০২৩ সাল থেকে ১০০টিরও বেশি শো করেছেন।\nসাম্প্রতিক বছরগুলোতে গুরুতর স্বাস্থ্য সমস্যার কারণে হুইলচেয়ারে বসে গান গাইতেন তিনি। পলের মৃত্যুতে পরিবারে শোকের ছায়া নেমে এসেছে।\nব্যান্ডের বর্তমান সদস্যরাও শ্রদ্ধা নিবেদন করে বলেছেন যে তারা তার মৃত্যুতে গভীরভাবে শোকাহত। ব্যান্ডের বিবৃতিতে বলা হয়েছে, আয়রন মেইডেনে পলের অবদান ছিল অপরিসীম এবং আমরা প্রায় পাঁচ দশক ধরে ব্যান্ড হিসেবে যে পথে যাত্রা করেছি সে পথে আমাদের সেট করতে পল সাহায্য করেছিল।\nসামাজিক যোগাযোগ মাধ্যমে পোস্ট দিয়ে বেস প্লেয়ার স্টিভ হ্যারিস বলেন, পল চলে যাওয়াতে খুব দুঃখিত। তাকে আমরা অনেক মিস করব।\n১৯৫৮ সালের ১৭ মে পল ডি’আনো পূর্ব লন্ডনের চিংফোর্ডে জন্মগ্রহণ করেন। ১৯৭৮ থেকে ১৯৮১ এ সময়ে পল ইংলিশ হেভি মেটাল ব্যান্ড আয়রন মেইডেনের প্রধান গায়ক হিসেবে খ্যাতি পেয়েছিলেন।\n২০১০ সালে তিনি স্বাস্থ্য সমস্যার সম্মুখীন হতে শুরু করেন যার মধ্যে ২০১৪ সালে হাঁটুর অস্ত্রোপচারও ছিল যা প্রায়ই তাকে হুইলচেয়ারে লাইভ শো করতে বাধ্য করে। ডি’আনোকে ব্যান্ডের প্রথম দুটি অ্যালবাম ‘আয়রন মেইডেন’ ও ‘কিলার’ বিশ্বজুড়ে খ্যাতি এনে দিয়েছে।",
        "author": "ফিচার ডেস্ক",
        "meta_description": "সাম্প্রতিক বছরগুলোতে গুরুতর স্বাস্থ্য সমস্যার কারণে হুইলচেয়ারে বসে গান গাইতেন তিনি। পলের মৃত্যুতে পরিবারে শোকের ছায়া নেমে এসেছে।",
        "keywords": [],
        "news_subcategory": "song",
        "news_type": "entertainment",
        "media_type": "newspaper",
        "published_date": "2024-10-22T16:59:00",
        "updated_date": null,
        "source": "দৈনিক বণিক বার্তা",
        "last_scraped": "2024-11-05T10:47:56.245423"
    },
    {
        "url": "https://bonikbarta.com/bangladesh/MwPXrRxdLQ6xci1P/",
        "title": "নাব্যতা সংকটে আরিচা-কাজিরহাট নৌরুটে ফেরি চলাচল বন্ধ",
        "image_urls": "https://static.bonikbarta.com/original_images/IMG20241029062425.jpg",
        "content": "নাব্যতা সংকটের কারণে মানিকগঞ্জের আরিচা-কাজিরহাট নৌরুটে ফেরি চলাচল বন্ধ রয়েছে। শুক্রবার (১ নভেম্বর) রাত ১০টা থেকে ফেরি চলাচল বন্ধ রাখা হয়েছে। এতে আরিচা ও কাজিরহাট ঘাটে তিন শতাধিক পণ্যবাহী ট্রাক আটকে পড়েছে।\nবিআইডব্লিউটিসির আরিচা আঞ্চলিক কার্যালয়ের ডেপুটি জেনারেল ম্যানেজার (ডিজিএম) নাসির মোহাম্মদ চৌধুরী জানান, গত কয়েক দিন ধরে নৌরুটে ডুবোচরের কারণে ফেরি আটকে যাচ্ছিল। ফেরিগুলো হালকা লোড নিয়ে ঝুঁকি নিয়ে চলাচল করলেও নদীর পানি কমে যাওয়ায় রুটটি আরো সংকীর্ণ হয়ে পড়েছে, যা ফেরি চলাচলকে অত্যন্ত ঝুঁকিপূর্ণ করে তুলেছে। এ অবস্থায় শুক্রবার (১ নভেম্বর) রাতে ফেরি সার্ভিস পুরোপুরি বন্ধ করতে বাধ্য হন কর্তৃপক্ষ।\nবিআইডব্লিউটিএ পরিস্থিতি স্বাভাবিক করতে ড্রেজিং কার্যক্রম শুরু করেছে। নাব্যতা সংকট নিরসন হলে ফেরি চলাচল আবারও শুরু হবে বলে জানান ডিজিএম নাসির মোহাম্মদ চৌধুরী।",
        "author": "বণিক বার্তা প্রতিনিধি, মানিকগঞ্জ",
        "meta_description": "গত কয়েক দিন ধরে নৌরুটে ডুবোচরের কারণে ফেরি আটকে যাচ্ছিল। ফেরিগুলো হালকা লোড নিয়ে ঝুঁকি নিয়ে চলাচল করলেও নদীর পানি কমে যাওয়ায় রুটটি আরো সংকীর্ণ হয়ে পড়েছে,",
        "keywords": [],
        "news_subcategory": "whole-country",
        "news_type": "national",
        "media_type": "newspaper",
        "published_date": "2024-11-02T13:11:00",
        "updated_date": null,
        "source": "দৈনিক বণিক বার্তা",
        "last_scraped": "2024-11-05T10:48:42.232957"
    }
]