[
    {
        "url": "https://bangla.dhakatribune.com/bangladesh/87178/%E0%A6%95%E0%A7%8B%E0%A6%AE%E0%A7%8D%E0%A6%AA%E0%A6%BE%E0%A6%A8%E0%A7%80%E0%A6%97%E0%A6%9E%E0%A7%8D%E0%A6%9C%E0%A7%87-%E0%A6%98%E0%A6%B0-%E0%A6%A5%E0%A7%87%E0%A6%95%E0%A7%87-%E0%A6%AE%E0%A6%BE-%E0%A6%AE%E0%A7%87%E0%A7%9F%E0%A7%87%E0%A6%95%E0%A7%87-%E0%A6%A4%E0%A7%81%E0%A6%B2%E0%A7%87-%E0%A6%A8%E0%A6%BF%E0%A7%9F%E0%A7%87",
        "title": "কোম্পানীগঞ্জে ঘর থেকে মা-মেয়েকে তুলে নিয়ে ‘গণধর্ষণ’",
        "image_urls": "https://bcdn.dhakatribune.net/contents/cache/images/640x359x1/uploads/media/2024/02/10/Rape-e222d5304d2db28e18a24a1afb2c2f7a.jpg?jadewits_media_id=6260",
        "content": "নোয়াখালীর কোম্পানীগঞ্জ উপজেলার চর এলাহী ইউনিয়নের একটি দুর্গম চরে মা ও মেয়েকে ঘর থেকে তুলে নিয়ে গণধর্ষণের অভিযোগ উঠেছে। ঘটনার পর ভুক্তভোগীরা স্থানীয় সমাজপতিদের কাছে বিচার চেয়ে পাননি। পরে বাধ্য হয়ে স্থানীয় পুলিশ ক্যাম্পে গিয়ে মৌখিক অভিযোগ দেন। এ ঘটনায় পুলিশ দুইজনকে আটক করেছে।\nরবিবার (২০ অক্টোবর) রাতে এ ঘটনা ঘটে বলে ভুক্তভোগীরা পুলিশকে জানিয়েছেন। শনিবার সন্ধ্যায় পুলিশ ক্যাম্পে মৌখিক অভিযোগ জানানোর পর তাদেরকে হেফাজতে নেয় কোম্পানীগঞ্জ থানা পুলিশ।\nআটক দুইজন হলেন- হাসান (৩৬) ও হারুন (৩২)।\nজানা যায়, কভার্ড ভ্যান চালক স্বামী সাধারণত বাইরে থাকায় বাড়িতে মেয়ে (১৭) ও দেবরকে (২১) নিয়ে থাকতে হয় ওই নারীকে। তাদের বাড়ির আশপাশে তেমন বাড়িঘর নেই।\nনির্যাতনের শিকার নারী অভিযোগ করেন, রবিবার রাত ১১টার দিকে একই ইউনিয়নের বাসিন্দা ছয় তরুণ তার বাড়িতে আসে। তারা ঘরে ঢুকে দেবরের মুখ, হাত-পা বেঁধে ফেলে। এরপর তাকে ও তার মেয়েকে ঘর থেকে বের করে নিয়ে যায়।\nনারীর অভিযোগ, তরুণদের মধ্যে তিনজন তাকে টেনে নিয়ে যায় বাড়ির পুকুরপাড়ে। আর তিনজন তার মেয়েকে বসতঘরের পাশের রান্নাঘরের সামনে নিয়ে যায়। এরপর তাকে পুকুরপাড়ে ও মেয়েকে রান্নাঘরের সামনে রাত ৩টা পর্যন্ত নির্যাতন করে ওই তরুণরা।\nতিনি আরও জানান, নির্যাতনকারীরা যাওয়ার সময় ঘর থেকে টাকাপয়সাসহ জিনিসপত্র লুট করে নিয়ে যায়। ঘটনাটি কাউকে না জানানোর জন্য তারা হুমকিও দিয়ে যায়। পরদিন সকালে বিষয়টি স্থানীয় সমাজপতিদের জানিয়ে বিচার চান তিনি। তারা বিচারের নামে টালবাহানা করতে থাকেন। পরে বাধ্য হয়ে তিনি শনিবার বিকেলে স্থানীয় চর বালুয়া পুলিশ ক্যাম্পে গিয়ে মৌখিক অভিযোগ করেন।\nনারী অভিযোগ করেন, ঘটনার পর থেকে অভিযুক্ত ব্যক্তিরা তাকে নানা ধরনের হুমকি দিয়ে যাচ্ছে। তারা সবাই এলাকায় প্রকাশ্যে ঘুরে বেড়াচ্ছে।\nকোম্পানীগঞ্জ থানার ভারপ্রাপ্ত কর্মকর্তা (ওসি) গাজী মুহাম্মদ ফৌজুল আজিম রবিবার বলেন, “অভিযোগ পাওয়ার পর রাতে অভিযান চালিয়ে দুইজনকে ধরা হয়েছে। রাতেই ওই দুজনসহ ছয়জনের বিরুদ্ধে মামলা করেছেন ভুক্তভোগী মা।”\nশারীরিক পরীক্ষার জন্য এদিন মা-মেয়েকে নোয়াখালী জেনারেল হাসপাতালে পাঠানো হবে বলে জানিয়েছেন তিনি।",
        "author": "ট্রিবিউন ডেস্ক",
        "meta_description": "নোয়াখালীর কোম্পানীগঞ্জ উপজেলার চর এলাহী ইউনিয়নের একটি দুর্গম চরে মা ও মেয়েকে ঘর থেকে তুলে নিয়ে গণধর্ষণের অভিযোগ উঠেছে। ঘটনার পর ভুক্তভোগীরা স্থানীয় সমাজপতিদের কাছে বিচার চেয়ে পাননি। পরে বাধ্য হয়ে স্থানীয় পুলিশ ক্যাম্পে গিয়ে মৌখিক অভিযোগ দেন। এ ঘটনায় পুলিশ দুইজনকে আটক করেছে।...",
        "keywords": [
            ""
        ],
        "news_subcategory": "national",
        "news_type": "national",
        "media_type": "Online News Portal",
        "published_date": "2024-10-27T10:06:00",
        "updated_date": "2024-10-27T10:06:00",
        "source": "Dhaka Tribune",
        "last_scraped": "2024-10-27T10:59:07.720925"
    },
    {
        "url": "https://bangla.dhakatribune.com/bangladesh/87177/%E0%A6%AE%E0%A7%8B%E0%A6%B9%E0%A6%BE%E0%A6%AE%E0%A7%8D%E0%A6%AE%E0%A6%A6%E0%A6%AA%E0%A7%81%E0%A6%B0%E0%A7%87-%E0%A6%86%E0%A6%9F%E0%A6%95-%E0%A7%AA%E0%A7%AB-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%9F%E0%A6%BF-%E0%A6%B9%E0%A6%BE%E0%A6%89%E0%A6%9C%E0%A6%BF%E0%A6%82%E0%A7%9F%E0%A7%87-%E0%A6%B9%E0%A6%AC%E0%A7%87-%E0%A6%85%E0%A6%B8%E0%A7%8D%E0%A6%A5%E0%A6%BE%E0%A7%9F%E0%A7%80",
        "title": "মোহাম্মদপুরে আটক ৪৫, প্রতিটি হাউজিংয়ে হবে অস্থায়ী সেনা ক্যাম্প",
        "image_urls": "https://bcdn.dhakatribune.net/contents/cache/images/640x359x1/uploads/media/2024/10/27/Bangladesh-Army-e574633a11ee91869dcbc6afc7af25ef.jpg?jadewits_media_id=13680",
        "content": "ঢাকার মোহাম্মদপুর এলাকায় ছিনতাই, ডাকাতি ও কিশোর গ্যাংয়ের সঙ্গে জড়িত ৪৫ জনকে আটক করেছে সেনাবাহিনীর নেতৃত্বাধীন যৌথবাহিনীর সদস্যরা। আটক ব্যক্তিদের বিরুদ্ধে এই এলাকায় ছিনতাই, ডাকাতি, সন্ত্রাসী ও চাঁদাবাজির অভিযোগ রয়েছে।\nশনিবার (২৬ অক্টোবর) সন্ধ্যার পর তাদের ঢাকা উদ্যান ও আশপাশের এলাকা থেকে আটক করা হয়। পরে সেনাবাহিনীর বসিলা ক্যাম্পে তাদের প্রাথমিক জিজ্ঞাসাবাদ শেষে মোহাম্মদপুর থানায় হস্তান্তর করা হয়।\nএদিকে, এসব অপরাধ কার্যক্রম দমন করতে রবিবার থেকে মোহাম্মদপুর এলাকার প্রতিটি হাউজিংয়ে অস্থায়ী ক্যাম্প বসাবে সেনাবাহিনীর সদস্যরা। শনিবার রাত ১টায় বসিলা সেনাবাহিনীর ক্যাম্পে এক সংবাদ সম্মেলনে এ তথ্য জানান ২৩ ইস্ট বেঙ্গলের উপ-অধিনায়ক মেজর নাজিম আহমেদ।\nতিনি বলেন, “আপনারা আতঙ্কিত না হয়ে আমাদের তথ্য দিন। তথ্য দিলে সেনাবাহিনী ঘটনাস্থলে পৌঁছাবে।”\nমেজর নাজিম আহমেদ বলেন, “অপরাধ করে কেউ পার পাবে না। ঢাকা উদ্যান, চাঁদ উদ্যান ও বিভিন্ন হাউজিং সোসাইটিতে চাঁদাবাজ, সন্ত্রাসীদের বিরুদ্ধে অভিযান চালিয়ে ৪৫ জন আটক করে মোহাম্মদপুর থানায় হস্তান্তর করা হয়েছে। আটকদের মধ্য প্রায় ১৫ থেকে ১৬ জন কিশোর গ্যাংয়ের লিডার। তারা চাঁদাবাজি, ছিনতাই, মাদক বিক্রিসহ নানা অপকর্মে জড়িত। এলাকাবাসীকে শান্তিতে রাখতে এই অভিযান অব্যাহত রাখা হবে।”\nজানা যায়, সেনাবাহিনী ম্যাজিস্ট্রেসি পাওয়ার পর এখন পর্যন্ত ১৯৭ জনকে গ্রেপ্তার করা হয়েছে।  এ সময় ১৮টি আগ্নেয়াস্ত্র, ২৬১ রাউন্ড গুলি, ১৯ রকমের মাদক, একটি গ্রেনেড ও ৮০টি দেশি অস্ত্র উদ্ধার করা হয়েছে।\nসেনাবাহিনীর নেতৃত্বাধীন যৌথবাহিনীর অভিযানে ৪৫ জনকে আটক করা হয়/সংগৃহীত\nউল্লেখ্য, সম্প্রতি ঢাকার মোহাম্মদপুর এলাকায় ছিনতাই ও ডাকাতির দুটি ঘটনার সিসিটিভি ভিডিও ফুটেজ সামাজিক যোগাযোগমাধ্যমে ভাইরাল হয়। এর মধ্যে একটিতে দেখা যায়, নবোদয় হাউজিং এলাকায় সকালে বিশ্ববিদ্যালয় যাচ্ছিলেন এক তরুণী। এ সময় তাকে কয়েকজন ছিনতাইকারী দেশীয় অস্ত্র নিয়ে ধাওয়া করে। অস্ত্রের মুখে ভয় দেখিয়ে তার ব্যাগ ছিনিয়ে নেয়। ঘটনাটি ২৩ অক্টোবর সকাল সাড়ে ৬টার দিকে ঘটে।\nঅন্য এক ভিডিওতে দেখা যায়, একটি মিনি সুপারশপে দেশীয় অস্ত্র নিয়ে কয়েকজন ডাকাতি করতে হামলা করে। দোকানিকে অস্ত্রের মুখে জিম্মি করে দোকানের টাকা-পয়সা সব নিয়ে চলে যায়। ঘটনাটি ২৫ অক্টোবর রাত ১০টার দিকে বসিলা এলাকার একটি সুপারশপে ঘটে।\nআরেকটি ভিডিওতে দেখা যায়, শুক্রবার রাত সাড়ে ১০টার দিকে মোহাম্মদপুর ঢাকা উদ্যানে কয়েক শ কিশোর হাতে দেশীয় অস্ত্র-শস্ত্র নিয়ে বিশাল বড় মহড়া দেয়। এ সময় তারা রাস্তায় যাকে পায় তাকেই ভয়-ভীতি দেখায়। মহড়ায় অংশ নেওয়া সবাই কিশোর গ্যাংয়ের সদস্য।",
        "author": "ট্রিবিউন ডেস্ক",
        "meta_description": "ঢাকার মোহাম্মদপুর এলাকায় ছিনতাই, ডাকাতি ও কিশোর গ্যাংয়ের সঙ্গে জড়িত ৪৫ জনকে আটক করেছে সেনাবাহিনীর নেতৃত্বাধীন যৌথবাহিনীর সদস্যরা। আটক ব্যক্তিদের বিরুদ্ধে এই এলাকায় ছিনতাই, ডাকাতি, সন্ত্রাসী ও চাঁদাবাজির অভিযোগ রয়েছে। শনিবার (২৬ অক্টোবর) সন্ধ্যার পর তাদের ঢাকা উদ্যান ও আশপাশের...",
        "keywords": [
            ""
        ],
        "news_subcategory": "national",
        "news_type": "national",
        "media_type": "Online News Portal",
        "published_date": "2024-10-27T09:41:00",
        "updated_date": "2024-10-27T09:44:00",
        "source": "Dhaka Tribune",
        "last_scraped": "2024-10-27T10:59:19.329733"
    },
    {
        "url": "https://bangla.dhakatribune.com/politics/87150/%E0%A6%AE%E0%A6%88%E0%A6%A8-%E0%A6%96%E0%A6%BE%E0%A6%A8-%E0%A6%9B%E0%A6%BE%E0%A6%A4%E0%A7%8D%E0%A6%B0-%E0%A6%9C%E0%A6%A8%E0%A6%A4%E0%A6%BE%E0%A6%B0-%E0%A6%85%E0%A6%AD%E0%A7%8D%E0%A6%AF%E0%A7%81%E0%A6%A4%E0%A7%8D%E0%A6%A5%E0%A6%BE%E0%A6%A8-%E0%A6%B0%E0%A7%8B%E0%A6%AE%E0%A6%BE%E0%A6%A8%E0%A7%8D%E0%A6%9F%E0%A6%BF%E0%A6%95-%E0%A6%B0%E0%A7%87%E0%A6%AD%E0%A7%81%E0%A6%B2%E0%A7%87%E0%A6%B6%E0%A6%A8",
        "title": "মঈন খান: ছাত্র-জনতার অভ্যুত্থান রোমান্টিক রেভুলেশন",
        "image_urls": "https://bcdn.dhakatribune.net/contents/cache/images/640x359x1/uploads/media/2024/10/26/Moin-Khan-7e38e8af1fad91e182a691e6be016844.jpg?jadewits_media_id=13651",
        "content": "ছাত্র-জনতার গণঅভ্যুত্থানকে “রোমান্টিক রেভ্যুলেশন” বলে মন্তব্য করেছেন বিএনপির স্থায়ী কমিটির সদস্য ড. মঈন খান। সরকার পতনের পর গত আড়াই মাসে আন্দোলকারীদের মধ্যে কিছু জায়গায় বিভেদ, সাম্য, ঐক্য সৃষ্টি হয়েছে উল্লেখ করে তিনি এ মন্তব্য করেন।\nশনিবার (২৬ অক্টোবর) জাতীয় প্রেস ক্লাবের আবদুস সালাম হলে জাতীয় নেতা অলি আহাদের ১২তম মৃত্যুবার্ষিকী উপলক্ষে আয়োজিত স্মরণ সভায় এ কথা বলেন ড. মঈন খান।\nডেমোক্রেটিক লীগ (ডিএল) এবং অলি আহাদ স্মৃতি সংসদ আয়োজিত অনুষ্ঠানে মঈন খান বলেন, “বাংলাদেশের ইতিহাসে ছাত্রজনতার যে গণঅভ্যুত্থান হয়েছে আমি বিশ্বাস করি— এই বিজয় একটি রোমান্টিক রেভ্যুলেশন। এ কথা বলার কারণ হলো, ছাত্রদের এই জনবল আপাতদৃষ্টিতে আড়াই মাসে কিছু জায়গায় বিভেদ, সাম্য, ঐক্য সৃষ্টি হয়েছে।”\nতিনি বলেন, “আমরা যে প্রক্রিয়ার ভেতরে আছি, সত্যিকার মুক্তির জন্য মানুষ যেভাবে জীবনকে বিসর্জন দিয়েছেন, আন্দোলন-সংগ্রাম করেছেন, সে আন্দোলন বাংলাদেশের প্রেক্ষিতে আজকে এসে আমার মনে হয়েছে— আমরা সেই রোমান্টিক রেভ্যুলেশনের ধারাবাহিকতাকে সামনে এগিয়ে নিয়ে যাচ্ছি।”\nঅনুষ্ঠানে নাগরিক ঐক্যের সভাপতি মাহমুদুর রহমান মান্না বলেন, “দেশের মানুষ লড়াই করে স্বৈরাচারকে হারিয়েছে। দেশ এমনভাবে পঁচে গেছে সেজন্য সংস্কার করতে হবে।”\nবিপ্লবী ওয়ার্কার্স পার্টির সাধারণ সম্পাদক সাইফুল হক বলেন, “পুরোনো প্রতিহিংসায় বাংলাদেশের রাজনীতি আর ফিরবে না। কোনো সাম্রাজ্যবাদীর কাছে এ জাতি আর মাথা নত করবে না। গণঅভ্যুত্থানের বিজয়কে আমাদের ধারণ করতে হবে।”\nগণসংহতি আন্দোলনের প্রধান সমন্বয়ক জোনায়েদ সাকি বলেন, “অলি আহাদ বাংলাদেশের রাজনীতিতে অনেক গুরুত্বপূর্ণ ব্যক্তিত্ব। তার অবদান এই বাংলায় চির স্মরণীয় হয়ে থাকবে।”\nতিনি আরও বলেন, “দেশে ফ্যাসিস্ট সরকারের পতন হলেও ফ্যাসিস্ট ব্যবস্থার এখনও পতন হয়নি। এই ফ্যাসিস্ট ব্যবস্থাকে ভাঙতে হবে।”\nস্মরণ সভায় আরও উপস্থিত ছিলেন, বিএনপির স্থায়ী কমিটির সদস্য নজরুল ইসলাম খান, জাতীয়তাবাদী সমমনা জোটের সমন্বয়ক ড. ফরিদুজ্জামান ফরহাদ, কবি আব্দুল হাই সিকদার, ব্যারিস্টার রুমিন ফারহানা, জাতীয়তাবাদী গণতান্ত্রিক পার্টির (এনজিপি) সাংগঠনিক সম্পাদক মীর আমির হোসেন আমু প্রমুখ।",
        "author": "ট্রিবিউন ডেস্ক",
        "meta_description": "ছাত্র-জনতার গণঅভ্যুত্থানকে “রোমান্টিক রেভ্যুলেশন” বলে মন্তব্য করেছেন বিএনপির স্থায়ী কমিটির সদস্য ড. মঈন খান। সরকার পতনের পর গত আড়াই মাসে আন্দোলকারীদের মধ্যে কিছু জায়গায় বিভেদ, সাম্য, ঐক্য সৃষ্টি হয়েছে উল্লেখ করে তিনি এ মন্তব্য করেন। শনিবার (২৬ অক্টোবর) জাতীয় প্রেস...",
        "keywords": [
            ""
        ],
        "news_subcategory": "politics",
        "news_type": "politics",
        "media_type": "Online News Portal",
        "published_date": "2024-10-26T16:05:00",
        "updated_date": "2024-10-26T16:05:00",
        "source": "Dhaka Tribune",
        "last_scraped": "2024-10-27T10:59:33.094921"
    },
    {
        "url": "https://bangla.dhakatribune.com/sport/87176/%E0%A6%B0%E0%A6%BF%E0%A7%9F%E0%A6%BE%E0%A6%B2-%E0%A6%AE%E0%A6%BE%E0%A6%A6%E0%A7%8D%E0%A6%B0%E0%A6%BF%E0%A6%A6%E0%A7%87%E0%A6%B0-%E0%A6%9C%E0%A6%BE%E0%A6%B2%E0%A7%87-%E0%A6%AC%E0%A6%BE%E0%A6%B0%E0%A7%8D%E0%A6%B8%E0%A6%BE%E0%A6%B0-%E0%A6%8F%E0%A6%95-%E0%A6%B9%E0%A6%BE%E0%A6%B2%E0%A6%BF",
        "title": "রিয়াল মাদ্রিদের জালে বার্সার এক হালি!",
        "image_urls": "https://bcdn.dhakatribune.net/contents/cache/images/640x359x1/uploads/media/2024/10/27/barcelona-vs-real-madrid-el-clasico-3a12926c932e977d9fb40ce4cf82b91d.jpg?jadewits_media_id=13677",
        "content": "সান্তিয়াগো বের্নাবেউয়ে খেলা শুরুর পর থেকে প্রায় ৭৮ হাজার রিয়াল মাদ্রিদ সমর্থকের যে বিশাল গর্জনে বুক কেঁপে কেঁপে উঠছিল বার্সেলোনার তরুণ খেলোয়াড়দের, দ্বিতীয়ার্ধের কিছুক্ষণ পর থেকে সেই উল্লাস কোথায় যেন মিলিয়ে গেল, আর এক কোনায় থাকা মাত্র ৪০০ ব্লাউগ্রানা সমর্থকের চিৎকারে ছাপিয়ে গেল গোটা গ্যালারির স্তব্ধতা। বার্সেলোনাকে আরও একবার হারিয়ে, কিংবা অন্তত হার এড়িয়ে বার্সারই টানা জয়ের রেকর্ড ভাঙার যে স্বপ্ন নিয়ে মাঠে নেমেছিলেন ভিনিসিউস-এমবাপ্পে-বেলিংহ্যামরা, ম্যাচ শেষ হওয়ার আগেই সেই স্বপ্ন ভেঙে খানখান হয়ে গেল।\nসান্তিয়াগো বের্নাবেউতে লা লিগায় মৌসুমের প্রথম এল ক্লাসিকোতে রিয়ালের মাঠেই বর্তমান চ্যাম্পিয়নদের ৪-০ গোলে বিধ্বস্ত করেছে হান্সি ফ্লিকের ছোঁয়ায় বদলে যাওয়া বার্সেলোনা। ২০২২ সালের ২০ মার্চের পর ঘরের মাঠে এটিই রিয়ালের সবচেয়ে বড় হার। ওই ম্যাচটিও তারা হেরেছিল বার্সেলোনার কাছেই, একই ব্যবধানে।\nএছাড়া সব মিলিয়ে টানা চার ম্যাচ জেতার পর এ দিন বার্সার কাছে হারল রিয়াল মাদ্রিদ। ২০২৩ সালের ২৯ জুলাই সর্বশেষ রিয়ালকে ৩-০ গোলে হারিয়েছিল শাভি এরনান্দেসের শিষ্যরা।\nচলতি মৌসুমে ভালো শুরু না পেলেও নানাভাবে হার এড়িয়ে লা লিগায় টানা ৪২ ম্যাচ অপরাজিত ছিল রিয়াল মাদ্রিদ। সর্বশেষ ম্যাচে চ্যাম্পিয়ন্স লিগে বরুশিয়া ডর্টমুন্ডের বিপক্ষে দুই গোলে পিছিয়ে পড়েও দুর্দান্তভাবে ঘরে দাঁড়িয়ে ৫-২ গোলে জিতে দারুণভাবে এল ক্লাসিকোর প্রস্তুতিও সারে কার্লো আনচেলত্তির দল। তবে ক্লাসিকোতে বড় হারে সব প্রস্তুতি ধূলায় মিশে গেছে দলটির। অন্যদিকে, রিয়ালকে হারিয়ে নিজেদের রেকর্ড অক্ষত রেখেছে বার্সেলোনা।\nসান্তিয়াগো বের্নাবেউতে লা লিগায় মৌসুমের প্রথম এল ক্লাসিকোতে রিয়ালের মাঠেই বর্তমান চ্যাম্পিয়নদের ৪-০ গোলে বিধ্বস্ত করেছে বার্সেলোনা/এএফপি\nএই ম্যাচের আগে সংবাদ সম্মেলনে এসে ভিনিসিউস-এমবাপের মতো ক্ষিপ্র গতির খেলোয়াড়দের আটকানোর কৌশল বাতলে দিয়েছিলেন বার্সা বস ফ্লিক। সেই কৌশল অবলম্বন করেই রিয়ালের বিষদাঁত বের করতে দেননি এই জার্মান। ম্যাচে শুধু এমবাপেই ৮ বার বার্সার অফসাইডের ফাঁদে পড়েছেন। ফরাসি এই স্ট্রাইকারের নৈপুণ্যে ম্যাচের ৩০তম মিনিটে এগিয়েও গিয়েছিল রিয়াল, তবে অফসাইডে কাটা পড়ে তার গোলটি।\nপ্রথমার্ধে মাঠে তেমনভাবে প্রভাব বিস্তার করতে না পারলেও দ্বিতীয়ার্ধের শুরু থেকেই নিজেদের জাত চেনাতে শুরু করে রিয়ালের খেলোয়াড়রা। তবে বলের দখল, গতি নিয়ন্ত্রণ, রক্ষণ, কাউন্টার প্রেসিং ও ফিনিশিংয়ে তাদের চেয়ে পরিষ্কারভাবে এগিয়ে ছিল বার্সেলোনার খেলোয়াড়রা; আর এর ফলও পেয়েছে তারা।\nম্যাচের ৫৪ ও ৫৬তম মিনিটে পরপর দুই গোল করে বার্সেলোনাকে হঠাৎ করেই চালকের আসনে বসিয়ে দেন লেভানডোভস্কি। এরপর ৭৭ ও ৮৪তম মিনিটে আরও দুই গোল করে রিয়ালের কফিনে শেষ পেরেক ঠুকে দেন যথাক্রমে লামিন ইয়ামাল ও রাফিনিয়া। অবশ্য আরও গোল পেতে পারত বার্সেলোনা, কিন্তু ফিনিশিংয়ের ব্যর্থতায় অন্তত তিনটি গোল হাতছাড়া হয়েছে তাদের।\nজোড়া গোলে লা লিগায় চলতি মৌসুমে ১১ ম্যাচে ১৪ গোল হলো লেভানডোভস্কির। পিচিচির দৌড়ে দ্বিতীয় স্থানে থাকা খেলোয়াড় তার চেয়ে অনেক দূরে (৬)।\nএদিকে, এল ক্লাসিকোতে এ দিন প্রথম গোলের দেখা পেয়েছেন লামিন। এর ফলে ক্লাসিকোয় সবচেয়ে কম বয়সী খেলোয়াড় হিসেবে গোল করার কীর্তি গড়েন ১৭ বছর ১০৬ দিন বয়সী এই প্রতিভাবান তরুণ।\nবায়ার্নের পর এবার রিয়াল মাদ্রিদকেও উড়িয়ে দিয়েছে হান্সি ফ্লিকের বার্সেলোনা। ছবি: কোলাজ/ইউএনবি\nঅন্যদিকে, কোচ হিসেবে সান্তিয়াগো বের্নাবেউতে এল ক্লাসিকোর অভিষেক ম্যাচেই জয়ের দেখা পেলেন হান্সি ফ্লিক। এর আগে, ১৯৮৪ সালে এমন কীর্তি গড়েছিলেন তৎকালীন কোচ টেরি ভেনাবলস। ইংলিশ কোচের তত্ত্বাবধায়নে সে বছরের ২ সেপ্টেম্বর অনুষ্ঠিত ম্যাচটি ৩-০ গোলে জিতেছিল বার্সেলোনা।\nএছাড়া, বার্সেলোনা গোলরক্ষক ইনিয়াকি পেনিয়ার কথা বিশেষ করে না বললেই নয়। মূল গোলরক্ষক মার্ক আন্দ্রে টের স্টেগেন চোটের কারণে ছিটকে যাওয়ায় ভয়চিয়েখ স্টান্সনিকে অবসর থেকে মাঠে ফিরিয়েছে ক্লাবটি। তবে রিজার্ভ গোলরক্ষক পেনিয়ার একের পর অসাধারণ পারফরম্যান্সে মাঠেই নামার সুযোগ পাচ্ছেন না স্টান্সনি।\nএল ক্লাসিকোতেও ২৫ বছর বয়সী এই তরুণ গোলরক্ষকের পারফর‌ম্যান্স ছিল চোখে লেগে থাকার মতো। ডিফেন্ডারদের সঙ্গে বোঝাপড়া, খেলার গতিপ্রকৃতি বুঝে এগিয়ে এসে দলকে বিপদমুক্ত করা এবং বারবার অসাধারণ সব সেভে জাল অক্ষত রেখে নজরকাড়া পারফরম্যান্স উপহার দেন তিনি। অন্তত চারটি নিশ্চিত গোল সেভ করে রিয়াল মাদ্রিদকে হতাশায় ডুবিয়েছেন পেনিয়া।\nএই ম্যাচ জয়ে লা লিগায় ১১ ম্যাচের ১০টিই জিতে ৩০ পয়েন্ট নিয়ে শীর্ষস্থান মজবুত করল বার্সেলোনা। আর হেরে বার্সার চেয়ে ৬ পয়েন্টে পিছিয়ে পড়ল কার্লো আনচেলত্তির শিষ্যরা। লিগে এখন পর্যন্ত ১১ ম্যাচ খেলে ৩৭ গোল করল বার্সেলোনা, যার ২৫টিই এসেছে দলটির আক্রমণভাগের ওই তিন খেলোয়াড়ের পা থেকে।\nআগামী শনিবার রাতে ভালেন্সিয়ার মাঠে খেলতে যাবে রিয়াল মাদ্রিদ। পরের দিন (রবিবার) কাতালুনিয়া ডার্বিতে এস্পানিওলের মুখোমুখি হবে বার্সেলোনা",
        "author": "ইউএনবি",
        "meta_description": "সান্তিয়াগো বের্নাবেউয়ে খেলা শুরুর পর থেকে প্রায় ৭৮ হাজার রিয়াল মাদ্রিদ সমর্থকের যে বিশাল গর্জনে বুক কেঁপে কেঁপে উঠছিল বার্সেলোনার তরুণ খেলোয়াড়দের, দ্বিতীয়ার্ধের কিছুক্ষণ পর থেকে সেই উল্লাস কোথায় যেন মিলিয়ে গেল, আর এক কোনায় থাকা মাত্র ৪০০ ব্লাউগ্রানা সমর্থকের চিৎকারে ছাপিয়ে গেল...",
        "keywords": [
            ""
        ],
        "news_subcategory": "sports",
        "news_type": "sports",
        "media_type": "Online News Portal",
        "published_date": "2024-10-27T09:18:00",
        "updated_date": "2024-10-27T09:21:00",
        "source": "Dhaka Tribune",
        "last_scraped": "2024-10-27T10:59:46.207770"
    }
]