[
    {
        "url": "https://www.bssnews.net/bangla/news-flash/158610",
        "title": "মননশীলতা চর্চার প্রধান হাতিয়ার ডিবেটিং: ঢাবি উপাচার্য",
        "image_urls": "https://www.bssnews.net/bangla/assets/news_photos/2024/10/26/image-158610-1729962920.jpg",
        "content": "ঢাকা, ২৬ অক্টোবর, ২০২৪ (বাসস) : ঢাকা বিশ্ববিদ্যালয়ের উপাচার্য অধ্যাপক ড. নিয়াজ আহমদ খান বলেছেন, মননশীলতা চর্চার প্রধান হাতিয়ার ডিবেটিং। শিক্ষার্থীদের মননশীলতা, ভালো মানসিকতা, মেধার বিকাশ, জ্ঞানার্জন ও তথ্যানুসন্ধানের জন্যে বিতর্ক প্রতিযোগিতা সহায়ক ভূমিকা রাখে।\nআজ শনিবার রাতে ঢাকা বিশ্ববিদ্যালয়ের ঐতিহ্যবাহী কবি জসীম উদ্দীন হল মিলনায়তনে বিতর্ক প্রতিযোগিতার পুরষ্কার বিতরণী এবং সমাপনী অনুষ্ঠান প্রধান অতিথির বক্তব্যে তিনি এ কথা বলেন। পঞ্চদশ পল্লীকবি আন্ত:ক্লাব বিতর্ক প্রতিযোগিতার আয়োজন করে কবি জসীম উদ্দীন হল  ডিবেটিং ক্লাব।\nনিয়াজ আহমদ খান বলেন, শিক্ষার্থীদের শিক্ষা জীবনে শুধু পাঠ্যবই পড়াই যথেষ্ট নয়, পাঠ্য বইয়ের বাইরেও শিক্ষার্থীদের জন্য বিভিন্ন ধরনের কর্মকান্ড আছে- তার মধ্যে বিতর্ক প্রতিযোগিতা অন্যতম। এজন্য শিক্ষার্থীদের বিতর্কের চর্চা করতে হবে।\n\nবাংলাদেশ সংবাদ সংস্থার (বাসস) ব্যবস্থাপনা পরিচালক ও প্রধান সম্পাদক মাহবুব মোর্শেদ বলেন, বিতর্কের যে মূল শিক্ষা সেটা আমাদের গ্রহণ করতে হবে। আমরা বিতর্ক করতে ভলোবাসি, কিন্তু সমাজে আমাদের মতের কাছাকাছি যারা তাদের সাথে চলতে ভালোবাসি। অন্যমতের লোকদের জায়গা দিতে চাইনা। আমরা স্বৈরাচার, ফাসিবাদ বিরোধী সংগ্রামে অংশ গ্রহণ করেছি। \nতিনি বলেন, ফ্যাসিস্টরা যে ভাবে বিপক্ষের মানুষের কথা কোনভাবেই বিবেচনায় আনতে চাইতো না, সেই একই লজ্জায় যেন নতুন বাংলাদেশে আমাদের পরতে না হয়। নতুন করে ফ্যাসিজমের যেন জন্ম না দেই। নতুন বাংলাদেশে অপরপক্ষ কি ভাবছে সেটা যেন আমরা চিন্তার মধ্যে রাখি। বাংলাদেশে আর কোন ফ্যাসিস্ট শক্তি যেন তৈরি না হয়। \nমাহবুব মোর্শেদ আরো বলেন, বিগত ১৫ বছর ফ্যাসিস্ট শাসন আমাদের ওপর চেপে বসেছিল। আমরা দেখেছি তথাকথিত নির্বাচনের মাধ্যমে কিভাবে একটা ফ্যাসিস্ট চেপে বসেছিল। তারা অন্যপক্ষের কথা শুনতে চাইতোনা।  সেই শাসক গোষ্ঠী তাদের বিরুদ্ধ মতামত গ্রাহ্য করতো না। বিরুদ্ধ মতামত চাপা দিয়ে তারা নিজেদের মতটাকে সামনে তুলে ধরে শ্বাসরুদ্ধকর পরিস্থিত সৃষ্ট করেছিল। \nতিনি বলেন, ফ্যাসিস্ট শক্তির হাতে বিগত ১৫ বছরে অসংখ্য প্রাণ ঝড়েছে, অসংখ্যা গুম-খুনের ঘটনা ঘটেছে। সেই সময়ে অনেকেই আহত হয়েছেন। সর্বশেষ দেখেছি হাজারেরও বেশি শিক্ষার্থী, শ্রমিক-জনতা তাদের আত্মদানের মধ্য দিয়ে আমাদের দ্বিতীয় স্বাধীনতা এনে দিয়েছে।  \n২৪-২৬ অক্টোবর পঞ্চদশ পল্লীকবি আন্ত:ক্লাব বিতর্ক প্রতিযোগিতা অনুষ্ঠিত হয়। প্রতিযোগিতায় প্রাথমিক পর্যায়ে ৩২টি দলের অংশগ্রহণে নক আউট পর্বের বিতর্ক এবং নক আউট পরবর্তী ৩ রাউন্ড ট্যাব পর্যায়ের বিতর্ক অনুষ্ঠিত হয়। তিন দিনব্যাপী এ  প্রতিযোগিতায় ২৪ অক্টোবর উদ্বোধনী অনুষ্ঠান হয় এবং আজ শনিবার ২৬ অক্টোবর চূড়ান্ত পর্যায়ের বিতর্ক, পুরস্কার বিতরণী এবং সমাপনী অনুষ্ঠান হয়।\nকবি জসীম উদ্দীন হল ডিবেটিং ক্লাবের সভাপতি তাজিনুর রহমানের সভাপতিত্বে অনুষ্ঠানে বাংলাদেশ বিশ্ববিদ্যালয় মঞ্জুরি কমিশন (ইউজিসি) সদস্য অধ্যাপক ড. মোহাম্মদ আনোয়ার হোসেন মুখ্য আলোচক হিসেবে বক্তব্য রাখেন। এছাড়াও অনুষ্ঠানে কবি জসীম উদ্দীন হলের প্রাধ্যক্ষ অধ্যাপক ড. এম শাহীন খান, ঢাকা বিশ্ববিদ্যালয়ের প্রক্টর সহযোগী অধ্যাপক সাইফুদ্দীন আহমদ, কবি জসীম উদ্দীন হল ডিবেটিং ক্লাবের মডারেটর মুহাম্মদ ইহসান-ইল-কবির, ঢাকা বিশ্ববিদ্যালয় ডিবেটিং ক্লাবের সভাপতি অর্পিতা গোলদার, সাধারণ সম্পাদক আদনান মোস্তারি বক্তব্য রাখেন। সমাপনী অনুষ্ঠান সঞ্চালনা করেন কবি জসীম উদ্দীন হল ডিবেটিং ক্লাবের সাধারণ সম্পাদক মাসুম আব্দুল্লাহ। আলোচনা অনুষ্ঠান শেষে ঢাকা বিশ্ববিদ্যালয়ের উপাচার্য অধ্যাপক ড. নিয়াজ আহমদ খান বিতর্ক প্রতিযোগিতায় বিজয়ীদের মধ্যে পুরস্কার বিতরণ করেন।\nঐতিহ্যের ধারাবাহিকতায় এবারও পল্লীকবি আন্ত:ক্লাব বিতর্ক প্রতিযোগিতায় পল্লী-সাজে সাজানো হয়েছিলো কবি জসীম উদ্দীন হল প্রাঙ্গণ। \n ",
        "author": "বাসস",
        "meta_description": "ঢাকা, ২৬ অক্টোবর, ২০২৪ (বাসস) : ঢাকা বিশ্ববিদ্যালয়ের উপাচার্য অধ্যাপক ড. নিয়াজ আহমদ খান বলেছেন, মননশীলতা চর্চার প্রধান হাতিয়ার ডিবেটিং।",
        "keywords": [
            ""
        ],
        "news_subcategory": "education",
        "news_type": "education",
        "media_type": "newspaper",
        "published_date": null,
        "updated_date": null,
        "source": "বাংলাদেশ সংবাদ সংস্থা",
        "last_scraped": "2024-10-28T13:00:56.189355"
    },
    {
        "url": "https://www.bssnews.net/bangla/national/158723",
        "title": "জুলাই শহীদদের স্বপ্নের দুর্নীতিমুক্ত বাংলাদেশ গড়তে চায় জামায়াত : শফিকুর রহমান",
        "image_urls": "https://www.bssnews.net/bangla/assets/news_photos/2024/10/27/image-158723-1730038940.jpg",
        "content": "ঢাকা, ২৭ অক্টোবর, ২০২৪ (বাসস) : বাংলাদেশ জামায়াতে ইসলামীর আমীর ডা. শফিকুর রহমান বলেছেন, জুলাই আগস্টের শহীদদের স্বপ্নের বৈষম্যমুক্ত ও দুর্নীতিমুক্ত মানবিক বাংলাদেশ গড়তে চায় জামায়াত। \nআজ রোববার রাজধানীতে বাংলাদেশ-চীন মৈত্রী সম্মেলন কেন্দ্রে দলের কেন্দ্রীয় নির্বাহী পরিষদ সদস্য ও ঢাকা মহানগরী উত্তরের আমীর মোহাম্মদ সেলিম উদ্দিনের সভাপতিত্বে এবং সেক্রেটারী ড. রেজাউল করিমের সঞ্চালনায় শহীদ পরিবারের সদস্যদের সাথে মতবিনিময় সভায় তিনি এ কথা বলেন। \nসভায় শহীদ ফারহানুল ইসলামের পিতা বলেন, আমার একমাত্র ছেলে ফারহান ফাইয়াজ পুলিশের গুলিতে শহীদ হন। অন্তর্র্বর্তীকালীন সরকারের কাছে দাবি-যারা হত্যাকাণ্ড চালিয়েছেন তাদের যেন দ্রুত বিচারের মুখোমুখি করা হয়। আর যেন কোন ফ্যাসিস্ট সরকার প্রতিষ্ঠা না হয়। কোরআনের আলোকে সংবিধান করা দরকার। ৭২ এর সংবিধান কেটে ছেটে নিজের মতো করা হয়েছে। আবার যদি সেরকম সংবিধান থাকে, তাহলে আমাদের সন্তানদের ত্যাগ বৃথা যাবে। \nশহীদ আসাদের সদ্য ভূমিষ্ট সন্তানকে কোলে নিয়ে তার স্ত্রী বলেন, ‘আমার সন্তানের মুখ আমার স্বামী দেখে যেতে পারেননি। আমি স্বামী হত্যার বিচার চাই। ’ এ সময় তিনি কান্নায় ভেঙ্গে পড়েন। \n২০০৬ সালের ২৮ অক্টোবরে লগি বৈঠার তাণ্ডবে শহীদ পরিবারের সদস্য ও ২০২৪ সালের শহীদ পরিবারের সদস্যরা হত্যাকাণ্ডের বিচার দাবি করেন।\nডা. শফিক বলেন, ‘২০০৬ সালের মাস্টার মাইন্ডদের তাণ্ডবে এ দেশ পথ হারিয়েছিল। মানুষরূপী বর্বর পশুদের জন্য সেদিনের হত্যাকাণ্ড ছিল স্বাভাবিক। তরুণ ও পথহারা জাতি ২০০৬ সাল থেকে ২০২৪ সালের ৫ আগস্ট পর্যন্ত লড়াই করে জাতিকে মুক্ত করেছে। এতে বহু পবিত্র জীবন ঝড়ে গেছে। কেউ কল্পনা করেনি বাংলাদেশে এমন একটি পরিস্থিতি হবে। আমরা বা কোনো রাষ্ট্রবিজ্ঞানীও বলতে পারেনি।’ \nআহত ও নিহত পরিবারের প্রতি সমবেদনা ও কৃতজ্ঞতা জানিয়ে তিনি বলেন, আমরা শ্রদ্ধার সাথে স্মরণ করি আপনাদের। শহীদদের জাতীয় বীর মনে করি। \nতিনি বলেন, ২০০৬ সালের ২৮ অক্টোবর থেকে ৫ আগস্ট পর্যন্ত ফ্যাসিবাদের হত্যাকাণ্ডের ইতিহাস পাঠ্যপুস্তকে অন্তর্ভুক্ত করতে হবে। জাতিকে জানাতে হবে। \nআমীরে জামায়াত বলেন, শহীদ পরিবারের সদস্যদের যোগ্যতা অনুসারে অন্তত একজনকে চাকরি দিয়ে কৃতজ্ঞতা জানাতে হবে। ফ্যাসিবাদের বিরুদ্ধে যারা লড়াই করেছেন তাদেরকে চাকরিতে অগ্রাধিকার দিতে হবে। ফ্যাসিবাদ বিরোধী দলগুলোকে এসব পরিবারের পাশে দাঁড়ানোর আহবান জানান তিনি। \nতিনি বলেন, আমাদের সামর্থ অনুযায়ী আমরা তাদের পাশে দাঁড়িয়েছি। তাদের দুঃখগুলোকে নিতে পারবো না। তবে আমরা আহতদের পাশে যাওয়ার চেষ্টা করছি। \nশহীদ পরিবারের সদস্যদের সাথে সাক্ষাত ও আহতদের অনুভূতিগুলো জানিয়ে তিনি বলেন, গতকাল আমি বগুড়ায় গিয়েছিলাম। সেখানে অন্তত ৫০ জন কালো চশমা পড়া ছেলে আমাকে জড়িয়ে ধরে বলেছেন আমরা দুনিয়ার আলো দেখতে পারি না। \nজামায়াত আমির বলেন, পুরো সময় (প্রায় ১৭ বছর) গায়ের জোরে তারা ক্ষমতায় থাকার চেষ্টা করেছেন। কোনো শাসক নিজেকে দেশের মালিক মনে করলে বা হলে তারা জালিম হন। ফ্যাসিস্ট আওয়ামী লীগ বলেছিল ক্ষমতা ছাড়ার পর ৫ লাখ আওয়ামী লীগ কর্মীকে হত্যা করা হবে। অভ্যুত্থানের পর ৫০০ কিংবা ৫ জনকেও হত্যা করা হয়নি। \nতিনি বলেন, তারা দুর্নীতি করে দেশ ছেড়ে পালিয়ে গেছে। পৃথিবীতে সব দেশেই বাংলাদেশীরা আছেন। যেখানেই যান আপনাদের ধরে ফেরত পাঠাবে তারা। যেখানেই যাবেন সেখানেই ধরা হবে।\nদলের নায়েবে আমীর ডা. সৈয়দ আব্দুল্লাহ মুহাম্মদ তাহের বলেন, শহীদরা পৃথিবীর শ্রেষ্ঠ সন্তান। আপনাদের সন্তান-ভাইয়েরা গর্বিত মৃত্যুবরণ করেছেন। \nবিএনপির স্থায়ী কমিটির সদস্য সালাহউদ্দিন আহমেদ বলেন, ছাত্রলীগের ইতিহাস খুন ও ধর্ষণের ইতিহাস। গণতন্ত্র নস্যাৎ করার ঐতিহ্য আওয়ামী লীগের। ভূখন্ড ত্যাগ করার ঐতিহ্য আওয়ামী লীগের। লাশের ওপর নৃত্য করার ঐতিহ্য ছাত্রলীগের।\nতিনি বলেন, আওয়ামী লীগকে নিষিদ্ধ করার দাবি উঠেছে। এটি জনতার দাবি। গণহত্যা করার পর আওয়ামী লীগ আবার রাজনীতি করার অধিকার রাখে কিনা সেটি জনগণের আদালতে ফয়সালা হবে। জনগণ ও আদালত সিদ্ধান্ত নেবে গণহত্যাকারী দল রাজনীতি করতে পারবে কি না। এ বিষয়ে জনগণ, আইন ও আদালত বিচার করুক। \nবিশেষ অতিথির বক্তব্যে এলডিপি মহাসচিব ড. রেদোয়ান আহমদ বলেন, ১৯৭১ সালে যুদ্ধ করেছিলাম মানবিকতা প্রতিষ্ঠা করতে, কিন্তু এখনো পারিনি। হাসিনার নেতৃত্বে ২০০৬ সালের ২৮ অক্টোবর বাকশালী আওয়ামী লীগ লাঠি দিয়ে পিটিয়ে ছাত্রশিবিরের কর্মীদের হত্যা করেছে। হাসিনার নেতৃত্বে হামলা চালিয়ে নির্দোষ ব্যক্তিদের হত্যা করার বিচার এদেশে হতে হবে। শহীদ পরিবারকে সহযোগিতা করে জামায়াত নজিরবিহীন ভূমিকা রেখেছে। \nএতে আরো বক্তব্য রাখেন, সেক্রেটারি জেনারেল অধ্যাপক  মিয়া গোলাম পরওয়ার, কেন্দ্রীয় নির্বাহী পরিষদ সদস্য সাইফুল ইসলাম খান মিলন ও ঢাকা মহানগর দক্ষিণের সভাপতি নূরুল ইসলাম বুলবুল, লেবার পার্টির চেয়ারম্যান ডা. মোস্তাফিজার রহমান ইরান, গণঅধিকার পরিষদের সাধারণ সম্পাদক রাশেদ খাঁন, ঢাকা বিশ্ববিদ্যালয় শাখার শিবির সেক্রেটারি এস এম ফরহাদ, ১২ দলীয় জোটের আহ্বায়ক ও সাবেক মন্ত্রী মোস্তফা জামাল হায়দার, এনপিপি সভাপতি এডভোকেট ফরিদুজ্জামান ফরহাদ, খেলাফত মজলিশের মহাসচিব ড. আহমাদ আব্দুল।",
        "author": "বাসস",
        "meta_description": "ঢাকা, ২৭ অক্টোবর, ২০২৪ (বাসস) : বাংলাদেশ জামায়াতে ইসলামীর আমীর ডা. শফিকুর রহমান বলেছেন, জুলাই আগস্টের শহীদদের স্বপ্নের বৈষম্যমুক্ত ও",
        "keywords": [
            ""
        ],
        "news_subcategory": "national-news",
        "news_type": "national",
        "media_type": "newspaper",
        "published_date": "2024-10-27T20:19:00",
        "updated_date": null,
        "source": "বাংলাদেশ সংবাদ সংস্থা",
        "last_scraped": "2024-10-28T13:01:08.779929"
    }
]